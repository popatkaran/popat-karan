---
slug: '/horoscope-2079/mithun'
title: 'Mithun'
date: '13.03.1992'
category: 'horoscope_2079'
type: 'personal'
image: '../../images/logo-dark-x.png'
order: 2
---

# મિથુન (ક.છ.ઘ.)

- ખર્ચાઓના લીધે નાણાંભીડનો અનુભવ થાય, જામીન બનવામાં ધ્યાન રાખવું પડે
- પત્ની- સંતાનનો સાથ સહકાર મળી રહે. તેઓ અર્થોપાર્જનમાં મદદરૂપ થવાના પ્રયત્નો કરે.
- ધંધાકીય દ્રષ્ટિએ 2079નું વર્ષ મધ્યમ રહે. વર્ષનો પ્રારંભ સાનુકૂળ રહે. ખર્ચા પ્રમાણે આવક મળી રહે
- અતિવૃષ્ટિ- અનાવૃષ્ટિના લીધે મુશ્કેલીમાં વધારો થાય, કોઈના ભરોસે રહ્યા વગર કામ કરવું

વિક્રમ સંવત ૨૦૭૯નો પ્રારંભ આપના માટે સાનુકૂળ રહે. શારીરિક માનસિક સ્વસ્થતા સારી રહે જેમ જેમ વર્ષ પસાર થતું જાય તેમ તેમ આપ ચિંતામુક્ત થતા જાવ. આવકમાં રાહત થતી જાય નોકરી- ધંધાના કામકાજમાં ૨૧-૪-૨૦૨૩ પછી સાનુકૂળતા થતી જાય. આવકમાં રાહત થતી જાય જિંદગીનો એક નવો તબક્કો શરૂ થઈ રહ્યો છે તેવું લાગે જેમના જન્મના ગ્રહયોગો બળવાન હશે તેમને ન ધારેલી સફળતા પ્રાપ્ત થવાથી હૃદય- મનની પ્રસન્નતા રહે.

### આરોગ્ય સુખાકારી:

આરોગ્ય સુખાકારીની દ્રષ્ટિએ વર્ષ સારું રહે તેમ છતાં ખાવા-પીવાની અનિયમિતતાને લીધે કે સીઝનલ- વાયરલ બીમારીના કારણે અસ્વસ્થતા જણાય.

પરંતુ આપે વર્ષના પ્રારંભથી તા ૧૭ જાન્યુઆરી સુધી પેટ- પેઢુની, પગની, કમરની તકલીફ, કીડનીની તકલીફથી, ચામડીના રોગોથી સંભાળવું પડે. તે સિવાય ૧૨-૨-૨૩ સુધી આપે આંખોમાં દર્દ પીડાથી સંભાળવુ પડે. આંખો આવી જવી, લાલ થઈ જવી કે આંખોમાં કચરો જવાથી આપની મુશ્કેલીઓમાં વધારો થાય. જેમને ચશ્મા હોય તેમને ચશ્માના નંબરમાં વધઘટ થવાને લીધે તકલીફ જણાય. માનસિક શારીરિક પરીતાપના લીધે ઉચાટ- ઉદ્વેગ રહ્યા કરે.

તા. ૧૮ ઑગસ્ટથી તા. ૧૭ ઑક્ટોબર સુધીના સમય દરમ્યાન છાતીમાં દર્દપીડાની તકલીફ જણાય. ગભરામણ, શ્વાસની તકલીફ અનુભવાય જેમને દમની, શ્વાસની તકલીફ હોય તેમણે આ સમય દરમિયાન વિશેષ સાવધાની રાખવી પડે. જેમને બી.પી.ની તકલીફ હોય તેમણે અથવા લોહીના વિકારથી થતા રોગોની તકલીફ હોય તેમણે આ સમય દરમ્યાન ધ્યાન રાખવું પડે. મિત્રવર્ગ તેમજ પારિવારિક મુશ્કેલીના લીધે આ સમયમાં આપની ચિંતા ઉચાટ- ઉદ્વેગમાં વધારો જણાય. તે સિવાય અગ્નિ, ઇલેક્ટ્રીકથી, દાઝવાથી સંભાળવું પડે. જો કે વર્ષ દરમિયાન આપના વજનમાં વધારો જણાય તેથી વજનને કાબુમાં રાખવું તેમજ બહારનું ખાવાપીવામાં ધ્યાન રાખવું.

### આર્થિક સુખ સંપત્તિ:

વર્ષના પ્રારંભમાં આપને મકાન- વાહનની ખરીદી- વેચાણ કે વહેંચણીનો પ્રશ્ન ઉકેલાતા રાહત અનુભવાય. સંયુક્ત માલ-મિલ્કત, ધંધાની વહેંચણીના પ્રશ્ન ઉકેલાતા રાહત- હળવાશ અનુભવો. ફાગણ વદ અમાસથી ગુરૂનું મેષ રાશિમાં પરિભ્રમણ આપના માટે શુભ બની રહેશે.

તા. ૧૩ નવેમ્બરથી ૧૨ ફેબુ્રઆરી સુધીનો સમય શસ્ત્ર- અસ્ત્ર- વાહનથી બીમારીથી વધારાના ખર્ચ- ચિંતાનો રહે. શેરોમાં, જમીનમાં, મકાનમાં નાણાકીય ખર્ચ- રોકાણમાં આપે સાવધાની રાખવી પડે. કોઈના દોરવાયા દોરવાઈ જવું નહીં. માલિક ભાડુઆતના પ્રશ્નમાં મુશ્કેલી જણાય, વારસાઈના કામમાં તકલીફ પડે. ભાઇભાડું- કુટુંબ પરિવારના સંબંધોમાં વ્યવહારોમાં આક્ષેપ અપયશ- અપમાન- વિવાદ તેમજ તમારી અવગણના- ઉપેક્ષાથી હૃદય-મનને શાંતિ રાહત જણાય નહીં. આકસ્મિક અણધાર્યા ખર્ચાઓના લીધે નાણાંભીડનો અનુભવ થાય. કોઈના જામીન બનવામાં ધ્યાન રાખવું પડે.

વર્ષના ઉત્તરાર્ધમાં આપને થોડી રાહત થતી જાય ધંધો સુધરે આવક બંધ થઈ ગઈ હોય તો ચાલુ થવાથી આનંદ જણાય. પરિવારનો પત્ની- સંતાનનો સાથ સહકાર મળી રહે. તેઓ અર્થોપાર્જનમાં મદદરૂપ થવાના પ્રયત્નો કરે. જો કે તેમ છતાં ગુરૂ- રાહુની યુતિના લીધે ક્યારેક ચિંતા રહે, લોભ- લાલચમાં ફસાઈ ન જાવ તેનું ધ્યાન રાખવું પડે.નિજ શ્રાવણ માસથી આસો માસના પ્રારંભ સુધી તબિયતની અસ્વસ્થતાના લીધે ખર્ચમાં વધારો જણાય.

### પત્ની- સંતાન પરિવાર:

વર્ષનો પ્રારંભ પત્ની- સંતાન- પરિવારની દ્રષ્ટિએ મધ્યમ રહે. કારતકથી મહા માસ સુધી પત્નીની આરોગ્ય વિષયક ચિંતા અનુભવાય. પેટ- પેઢુ- ગર્ભાશયની મેનોપોઝની તકલીફના લીધે ચિંતા ખર્ચ જણાય. આપે મદદ કરવી પડે સંતાન માટે સમય મધ્યમ રહે. વર્ષના ઉત્તરાર્ધમાં ધીમે ધીમે આપને રાહત થતી જાય. પુત્ર- પૌત્રાદિકના વિદ્યાભ્યાસ- વિવાહ લગ્ન, નોકરી- ધંધાના કે પરદેશગમનના કાર્યમાં સાનુકૂળતા રહે. વ્યસ્તતા- ખર્ચ જણાય પરંતુ તેની પ્રગતિથી આનંદ રહે. મકાન ફેરબદલી કરવાનું હોય કે નવું લેવાનું હોય કે વાહન લેવાનું હોય તો લઈ શકે. જો કે ૧૮ ઓગસ્ટથી ૧૭ ઓક્ટોબરના સમયમાં માતૃપક્ષે બીમારી- ચિંતાનું આવરણ આવી જાય.

### નોકરીમાં વર્ષ કેવું પસાર થાય ?

આ વર્ષમાં નોકરીનું કામ સ્વસ્થતાથી કરી શકો તેમજ તમારી આવક- જરૂરિયાત જળવાઈ રહેતાં કોઈ તકલીફ પડે નહીં આપની શારીરિક- માનસિક સ્વસ્થતા અનુસાર કામ કરી શકો.

વર્ષારંભથી વર્ષના મધ્યભાગ સુધી વર્ષ મધ્યમ રહે. જો કે, નોકરી ન હોય તેમને નોકરી મળે, આવક ચાલુ થતા રાહત જણાય. નિવૃત્તિ પછી પણ પ્રવૃત્તિમય રહેવાનું થાય, આવક આવવાથી પરિવારને પોતાને હળવાશ રાહત જણાય છતાં પણ આપે ફેબુ્રઆરી સુધીના સમયમાં હરિફવર્ગ- ઇર્ષ્યા કરનાર વર્ગથી સંભાળવું પડે. આકસ્મિક ખર્ચ ખરીદી જણાય. આવેશ- ઉશ્કેરાટમાં આવી જઈને કોઈ પણ કામ કરવું નહીં કે ઉતાવળીયા નિર્ણય લેવા નહીં.

વર્ષના ઉત્તરાર્ધમાં આપને ધીમે ધીમે વધુ રાહત થતી જાય. લાંબા સમયથી બઢતી- બદલીનો લાભ ન મેળવનારે ઓચિંતા જ આ વર્ષમાં બઢતી- બદલી- પગાર વધારો તેમજ અન્ય વધારાનો લાભ મળે પરંતુ તેમ છતાં એક જાતનો ઉચાટ- ઉદ્વેગ આપને રહે. કોઈના દોરવાયા દોરવાઈ જઈને કોઈ નિર્ણય કરવા નહીં. તા. ૧૮-૮થી ૧૭-૧૦ સુધીના સમયગાળામાં આપને નોકરીમાં વિશેષ ધ્યાન આપવું પડે. અન્ય કોઈની ભૂલના ભોગ તમારે ન બનવુ પડે તેની તકેદારી રાખવી. તે સિવાય મીઠા બોલા માણસોથી તમારે સંભાળવું પડે. હૃદય-મનની વ્યગ્રતાને લીધે કામમાં મન લાગે નહીં. માતાની અસ્વસ્થતાને લઈને તમે ચિંતિત રહ્યા કરો.

### ધંધામાં વર્ષ કેવું પસાર થાય: ?

ધંધાકીય દ્રષ્ટિએ સંવત ૨૦૭૯નું વર્ષ મધ્યમ રહે. વર્ષનો પ્રારંભ સાનુકૂળ રહે. ધંધામાં ઘરાકી જણાય તમારો ખર્ચો નીકળી જાય તે પ્રમાણે આવક મળી રહે. પરંતુ તા. ૧૩-૧૧-૨૦૨૨થી તા. ૧૨-૨-૨૦૨૩ સુધી આપને કામમાં મુશ્કેલી રહે. ઘરાકી બંધ થઈ જાય, આવક બંધ થઈ જાય. બચતમાંથી ખર્ચ કરવો પડે તવું બને. માલ સડી કે બગડી જવાથી નુકસાન વેઠવું પડે. નવા ઘરાકને ઉધારી આપવામાં ધ્યાન રાખવું પડે. છેતરપિંડી ના થાય તેની તકેદારી આપે રાખવી પડે પછીનો સમય સારો રહે.તા. ૨૧-૪-૨૦૨૩થી ગુરૂનું પરિભ્રમણ મેષ રાશિમાં થશે જે આપના માટે વધુ સાનુકૂળ રહે. ધંધામાં આકસ્મિક ઘરાકી આવી જવાથી લાભ- ફાયદો જણાય. સીઝનલ ધંધામાં ઘરાકી રહેતા આવક થાય આવકમાં વધારો જણાય નવી કોઈ વાતચીત આવે કે ઓર્ડર મળી રહે પારિવારિક ધંધામાં ભાઈભાંડુનો સાથ રહે.

પરંતુ નિજ શ્રાવણથી આસોના પ્રારંભ સુધી આપે સંયુક્ત ધંધામાં વાદ-વિવાદ મનદુઃખ ગેરસમજથી સંભાળવું પડે. તે સિવાય ધંધામાં કોઈના ભરોસે રહેવું નહીં. આપના ધાર્યા પ્રમાણે કામ ન થવાથી નફામાં નુકસાન વેઠવું પડે ત્યાર પછીના સમયમાં ધીમે ધીમે આપના રૂકાવટ વિલંબમાં અટવાઈ પડેલા કામનો ઉકેલ આવતો જાય.

### સ્ત્રી વર્ગ:

સ્ત્રી વર્ગને વર્ષારંભે આરોગ્યની પ્રતિકૂળતા- ચિંતા- અસ્વસ્થતા અનુભવાય. પરંતુ સમય પસાર થતો જાય તેમ આપના કાર્યમાં વ્યસ્ત થતા જાવ. વ્યવસાયી મહિલાઓને વ્યવસાય અને ઘર પરિવારની જવાબદારીઓ એક સાથે સંભાળવામાં દોડધામ વધુ રહે. તા. ૧૩-૧૧-૨૦૨૨થી તા. ૧૨-૨-૨૦૨૩નો સમય માનસિક પરિતાપ ઉચાટનો રહે. કોર્ટ- કચેરીના પ્રશ્ને આપની મુશ્કેલીમાં વધારો થાય.

તા. ૨૧-૪-૨૦૨૩ પછી આપને ધીરે ધીરે સાનુકૂળતા થતી જાય. પતિ- સંતાનનો સાથ સહકાર મળી રહેતા રાહત અનુભવાય. તેમ છતાં સંતાનના પ્રશ્ને આપને ઉચાટ ઉદ્વેગ રહ્યા કરે.

તા. ૧૮-૮થી તા. ૧૭-૧૦ સુધી વ્યક્તિગત અસ્વસ્થતાની સાથે માતૃપક્ષે બીમારી- ચિંતા- ખર્ચનું આવરણ આવી જાય. નોકરી- ધંધામાં ગ્રાહક વર્ગ સાથે વાદ-વિવાદથી સંભાળવું પડે.

### વિદ્યાર્થી વર્ગ:

વિદ્યાર્થી વર્ગ માટે વર્ષ મધ્યમ રહે. મિત્રવર્ગ સાથે હરવા- ફરવામાં, મોજમજામાં, આળસમાં અભ્યાસ બગડે નહીં તેનું ધ્યાન આપે રાખવું પડે. વર્ષારંભથી જ વ્યવસ્થિત આયોજન બનાવી તે પ્રમાણે આગળ વધવું વધુ પડતા આત્મવિશ્વાસમાં રહેવું નહીં.

વર્ષના ઉત્તરાર્ધમાં આપને થોડી રાહત થતી જાય પણ તેમાં પણ નિજ શ્રાવણથી આસો માસના પ્રારંભ સુધીના સમય દરમિયાન આપે આરોગ્યની કાળજી રાખવી પડે. મિત્રતાના લાગણીના ચક્કરથી આપે દૂર રહેવું. પરીક્ષા સમયે હતાશા- નિરાશા- બીમારી અકસ્માતથી સંભાળવું પડે. કારકિર્દીની પસંદગી કરવામાં કોઈના દોરવાયા દોરવાઈ જવું નહીં.

### ખેડૂત વર્ગ:

વર્ષારંભે જમીન- મકાન- વાહનને લગતા કામમાં, ખેતી સાથે નોકરી- ધંધો કરતા હોવ તો તેમાં જોખમી કામ કે નિર્ણય કરવા નહી રવિપાકમાં આપની ગણત્રી ધારણા અવળી પડતાં આપની મુશ્કેલીમાં વધારો થાય. વર્ષના ઉત્તરાર્ધમાં આપને થોડી રાહત જણાય. તેમ છતાં આ સમય દરમ્યાન ભાગે ખેતી કરવામાં, ખેડવામાં મુશ્કેલી જણાય. તેમજ અતિવૃષ્ટિ- અનાવૃષ્ટિના લીધે પણ આપની મુશ્કેલીમાં વધારો થાય. જાત મહેનત પર વિશ્વાસ રાખીને કોઈના ભરોસે રહ્યા વગર આપનું કામ કરવું.

### ઉપસંહાર:

ટૂંકમાં ૨૦૭૯નું વર્ષ આપના માટે મધ્યમ રહે. કામમાં સાનુકૂળતા- પ્રતિકૂળતા રહ્યા કરે. પરિવારનો ક્યારેક સાથ રહે તો ક્યારેક પરિવારની ચિંતા મુશ્કેલી રહે. માતાના આરોગ્ય આયુષ્યની ચિંતા રહ્યા કરે. સંતાનના અભ્યાસ- કારકિર્દીની ચિંતા રખાવે.
